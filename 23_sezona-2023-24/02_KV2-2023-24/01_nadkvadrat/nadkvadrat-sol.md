---
title: Надквадрат - опис решења
---

# Надквадрат

Аутор: Владимир Миловановић
Текст и тест примери: Владимир Миловановић
Анализа решења: Владимир Миловановић
Тестирање: Александар Вишњић

### Главно решење

За решење задатка довољно је пронаћи масимум и минимум по свакој координати од три задате тачке, а затим квадрирати већу од разлика двеју координата. Другим речима, ако су три тачке у Декартовом координатном систему задате координатама $(x_1, y_1)$, $(x_2, y_2)$ и $(x_3, y_3)$, тада је најпре неопходно пронаћи $x_\max = \max(x_1, x_2, x_3)$ и $x_\min = \min(x_1, x_2, x_3)$, те $y_\max = \max(y_1, y_2, y_3)$ и $y_\min = \min(y_1, y_2, y_3)$. Да се у задатку тражила површина минималног обухватајућег *правоугаоника*, онда би дужине страница тог правоугаоника биле $\Delta x = x_\max - x_\min$ и $\Delta y = y_\max - y_\min$. Међутим, с обзиром да се тражи површина минималног обухватајућег *квадрата*, то је страница квадрата заправо $\max(\Delta x, \Delta y)$, а површина тог квадрата $(\max(\Delta x, \Delta y))^2$ до чега се долази у константној временској и просторној сложености $\mathcal{O}(1)$. За све поене (последњи подзадатак) било је неопходно приметити имплементацијски детаљ да квадрирањем неке велике вредности може доћи до прекорачења, па је у програмском језику *C* резултат неопходно сместити у неки довољно велики цео број (конкретно `long long` у овом случају).

Да је уместо три, у општијем случају било задато $N$ тачака у простору, могао би се применити идентичан алгоритам, а његова сложеност била би $\mathcal{O}(N)$, то јест линеарна по броју задатих тачака чије се обухватање квадратом тражи.
