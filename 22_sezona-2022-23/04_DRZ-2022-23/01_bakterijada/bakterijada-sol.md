---
title: Бактеријада - опис решења
---

## Бактеријада

Аутор: Марко Миленковић 

Текст: и тест примери: Марко Миленковић

Анализа решења: Марко Миленковић

Тестирање: Драган Урошевић

###  $T = 1$ и $N \leq 20$
У овом подзадатку је довољно у сваком потезу генерисати све могуће поделе бактерија, њих $2^N$. Свака бактерија може да учествује у највише $N$ мерења. Временска сложеност је $O(N2^N)$.
### Све бактерије имају исту тежину
Можемо уочити да је оптимално одвајати по једну бактерију у једну групу и преостале у другу. На овај начин максимизујемо укупну суму (доказ остављамо читаоцу за вежбу - помоћ: када *quick sort* ради најспорије?). Сума ће износити $X(N + N + N - 1 + N - 2 + \ldots + 3 + 2) = X\left(\frac{N(N+1)}{2} + N - 1\right)$, где је $X$ тежина бактерија. Временска сложеност је $O(1)$.  
###  $1 \leq N \leq 1000$
Слично, као у претходном подзадатку, одвајаћемо по једну бактерију и то баш ону са најмањом тежином (доказ сличан као у претходном подзадатку). После сваког мерења налазићемо најлакшу бактерију и сходно томе рачунати суму, а дељења ће бити тачно $N$. Временска сложеност је $O(N^2)$.
### Решење без додатних ограничења
Уместо симулације бирања у претходном подзадатку, лакше је изанализирати да ће се најлакша бактерија бројати два пута, друга најлакша три пута, ..., друга најтежа $N$ пута и најтежа $N$ пута. Временска сложеност је $O(N)$.
