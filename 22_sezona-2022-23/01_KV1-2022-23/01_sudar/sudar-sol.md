---
title: Судар бројева - опис решења
---

# Судар бројева

Аутор: Владимир Миловановић
Текст и тест примери: Владимир Миловановић
Анализа решења: Владимир Миловановић
Тестирање: Игор Павловић

### Главно решење

Задатак је најлакше решити посматрајући дате природне бројеве $X$ и $Y$ као ниске. Наиме, у једној петљи треба поредити знакове (карактере) ниски $X$ и $Y$, који заправо представљају цифре бројева на одговарајућим индексима. Крећући се уназад, почевши од цифара најмање тежине и идући ка цифрма највеће тежине, идеја је додавати већу од њих у неку новостворену ниску. Уколико се пак деси да су цифре одговарајуће тежине једнаке, неопходно их је обе додати у поменуту новоформирану ниску, то јест ту једну цифру два пута. Ниску направљену у претходном поступку на крају задатка потребно је исписати. Случајеви када су задати улазни бројеви различитих дужина решава се тако да када се током проласка кроз описану петљу број цифара једног од бројева исцрпи, резултујућу ниску само треба допунити преосталим цифрама већег броја које нису биле искоришћене у поређењу.

Под претпоставком да се задат број $X$ састоји из $M$ цифара, док задати број $Y$ садржи $N$ цифара, сложеност описаног алгоритма је $\mathcal{O}(M+N)$, односно линеарна по броју цифара.
